---
layout: post
title: 24h Education Hackathon 
---

Hackování, maraton a vzdělání rovnou v názvu akce? Tam chceš! :) A určitě si s sebou chceš vzít i svůj projekt...

[24h Education Hackathon](/images/24h-education-hackathon.jpg)

20. září jsme se sešli v krásném punkovém prostředí [Industry](http://industrabrno.cz), abychom se mrkli na zoubek přihlášeným projektům, pomohli je posunout dál a udělali si pěkný víkend. Na poslední chvíli jsem přihlásil i naše [Entoo](http://www.entoo.cz), kde bychom ocenili zvýšení interakcí uživatelů a rádi bychom upevnili komunitu okolo projektu.

Po představení projektů a problémů, které bychom chtěli řešit, jsme se rozdělili na tři projekty a tři skupinky hackerů a rovnou začali s metodou Pro-Action Café.

## Pro Action co?

Jestli jsem měl někdy v hlavě doslova brain storm, tak to bylo právě teď. K mému stolku, kde se řešilo Entoo, si přisedlo 7 dalších hackerů a společně jsme měli 20 minut na rozebrání mého projektu, jeho problému a ujasnění v čem to vlastně vězí. Po prvních 20 minutách zazvonil zvonek a týmy se protočily. Stačil jsem se nadechnout, vydechnout a už běžela další 20 minutovka s další skupinkou hackerů.

Druhé vlně jsem představil už jasně definovaný problém a úkolem bylo najít jiné perspektivy. Já i velký papír na mém stole se snažily vstřebat všechny názory, připomínky, otázky a kritiku.

Cink!

Poslední třetině účastníků hackathonu jsem už s vypětím posledních mentálních sil vyklopil všechno, co jsme s předchozímy týmy dali dohromady. Poučení z předchozích dvou kol jsme přišli na několik rozhodně zajímavých řešení a po opětovném zazvonění zvonku jsem mohl sesumírovat docela jasné nápady, které jsme během hodinového Pro Action Café vymysleli.

Po této intenzivní hodince následovala malá pauza a druhé kolo Pro Action Café pro další 3 projekty. Teď už jsem si tuto pro mě novou metodu užil z pohledu hackera. I v této pozici jsem získal spoustu nápadů a na spoustu nápadů také pomohl dojít.

## To už se vážně stmívá?

Celá sobota hackathonu utíkala jako voda a kvůli opožďěnému začátku, představování nově vytvořeným projektům, protáhlé pauze na oběd (skoro večeři) a skvělé vsuvce v podobě žonglérského workshopíku, jsme šli hackovat už skoro za tmy. Většina projektů včetně mě ale pokračovat nechtěla, protože se díky zpětné vazbě od 20 dalších hackerů dost změnila podstata a plánované řešdní problému. Nakonec zůstal projekt [Honzy Veselého](http://vese.ly/) o Lean Startup Canvasu a Kuby Lance o spolubydlení - Klubydlet.cz (online snad již brzy).

### Klubydlení + únava = hovno v lednici

Ze dvou pokračujících prjektů jsem si vybral řešení webu pro Klubydlení. Tak jsem sice přišel o zajímavé artistické vystoupení Honzy o Lean přístupu, ale srandy jsme si taky užili víc než dost. S pozdní hodinou už na všechny přicházela únava a jak produktivita padala, na povrch vycházely nápady a hlášky, které měly radši v tom temném koutu hlavy zůstat pohřbeny a zapomenuty. :D

Na dobrou noc jsme si dali ještě rychle čerstvý feedback z uplnynulé soboty a někdy po půlnoci šup na kutě.

## Dobré ránko, Hackathone!

Z provizorních matrací, žíněnek a palet se kolem půl deváté začaly pomalu trousit rozespalé tváře, abychom mohli v devět rozjet další pokračování našich hacků. Disciplína ale stále pokulhávala, takže jsme si zaprokrastinovali při svkělé snídani od Industra Café a pomalu se dostali ke dvanácté hodině a konci hackathonu.

## Co nám teda z toho Hackathonu vypadlo?

Na závěr jsme si ve zbylích 15 lidech sedli, rozebrali hackathon a dali důležitou zpětnou vazbu. Největším problémem byla asi dochvilnost a držení se časového harmonogramu. Dost rušili i opozdilci, kteří se stavili jen na večer a chtěli vysvětlit znovu a znovu, o čem se vlastně mluví. Alespoň za mě tedy pro příště tvrdší a krutější vedení, které se drží harmonogramu a brání ztrácení času na hloupostech. :)

### A jak tedy zvýšit interakci a upevnit komunitu Entoo?

* První hack spočívá v omezení přístupu ke všem informacím a materiálům. Pokud se chce student dozvědět více, musí to komunitě nějak vrátit. Například pro stažení několika přednášek bude student muset přidat komentář k předmětu, nebo bude muset ohodnotit kvalitu nějakého materiálu, nahrát nějaký soubor apod. Tím se zvýší interakce, na druhou stranu i balast. Uvidíme...
* Stejně jako první nápad je tento inspirován od [VŠE Borce](http://www.vseborec.cz/), kde si mohou studenti dobít peněženku na svém účtu a dobrovolně potom přispívat těm kolegům, jejichž materiály jim pomohly ve studiu. Všechno je dobrovolné, ale je motivace peněžní odměnou to pravé? Opět uvidíme... :)
* Dalším tipem je nabídka a poptávka po doučování. Systém by fungoval tak, že pokud student nahrává materiály a vypadá, že tématu rozumí, měl by mnohem větší šanci si sehnat malou brigádku ve formě doučování spolužáka. Ale jestli je o doučování zájem, uvidíme...
* Poslední hack je asi nejzajímavější a jde asi nejvíce tím směrem, kterým bychom Entoo chtěli vést. Entoo by fungovalo také jako právní poradna pro veřejnost. Studenti by mohli diskutovat o reálném problému, dostali by se více k praxi a ti aktivní by měli později výhodu na trhu práce díky tomuto zviditelnění během studia. Musel by zde však existovat nějaký moderátor / guru / garant / to-je-jedno-jak-ho-nazveme, který by studentské rady nakonec nějak zformuloval a ověřil, že to není naprostá kravina.

### Bonusové tipy - jak na video?

Hodně projektů se orientovalo na různé screencasty, video kurzy a vůbec multimediální obsah, takže Charlieho vsuvka o videu opravdu bodla. Bohužel díky mentálnímu guláši, který mi v hlavě zůstal, už netuším, kdy jsme si Charlieho tipy mohli poslechnout. Každopádně jsem si odnesl nemálo tipů jak vypadat na videu dobře a rád se o ně podělím:

* Nejdůležitější je být přirozený, mít pohodlné oblečení, zůstat v klidu a přizpůsobit vše tomu, abych mohl být sám sebou.
* Velkou roli hraje práce s tichem. Odmlčet se a dát tak důraz myšlence má velikou moc. Hlavně polknout balast typu "Eeeh", "Nooo", "Prostěééé"...
* Pokud vím co chci říct a nemusím to číst, je dobré to celé říct najednou z fleku. Přeřeky jsou přirozenou součástí a posluchače více vtáhnou. Jsem tak blíž a celý projev je přirozený a nezprzněný střihy.
* Je mnohem lepší mít příšerný obraz, ale čistý zvuk. Pokud je obraz krásný, ale slyším šum ze záchodu navíc se zpožděním, tak se asi radši půjdu zastřelit.

A krom povídání si se zrcadlem ještě jedno dobré cvičení: Skrčený prst do pusy a snaha mluvit pomůže hodně s artikulací a srozumitelností. Ideální je takto blábolit dokud nepřijdou křeče ve tvářích. :)